वित्त मंत्री निर्मला सीतारमण ने साल भर पहले चालू वित्त वर्ष में विनिवेश से 1.75 लाख करोड़ रुपये जुटाने का लक्ष्य रखा था. इस महत्वाकांक्षी टारगेट से मीलों पीछे छूट जाने के बाद सरकार ने इसमें संशोधन किया है. अगले वित्त वर्ष के लिए पेश हुए बजट में विनिवेश के टारगेट को आधे से भी कम कर दिया गया है.

वित्त मंत्री ने कल संसद में वित्त वर्ष 2022-23 का बजट पेश किया. इसमें सरकार ने चालू वित्त वर्ष के लिए 1.75 लाख करोड़ रुपये के टारगेट को घटाकर महज 78 हजार करोड़ रुपये कर दिया. अगले वित्त वर्ष के लिए तो विनिवेश के टारगेट को और कम रखा गया है. सरकार ने अप्रैल 2022 से मार्च 2023 के दौरान विनिवेश से 65 हजार करोड़ रुपये जुटाने का लक्ष्य तय किया है.

चालू वित्त वर्ष के दौरान कई बड़े विनिवेश की योजनाएं थीं, लेकिन सरकार के प्रयास सफल नहीं हो पाए. आर्थिक समीक्षा के अनुसार, सरकार को चालू वित्त वर्ष में 24 जनवरी 2022 तक विनिवेश से सिर्फ 9,330 करोड़ रुपये ही मिल पाए हैं. इस साल बीपीसीएल, एअरइंडिया, शिपिंग कॉरपोरेशन, कंटेनर कॉरपोरेशन, आईडीबीआई बैंक, बीईएमएल जैसी सरकारी कंपनियों का विनिवेश करने की योजना थी. इनमें से सिर्फ एअरइंडिया का ही विनिवेश हो पाया है.

सरकार ने 2016 में विनिवेश के लिए 36 कंपनियों का चयन किया था. इनमें से अभी तक मात्र 9 कंपनियों का ही विनिवेश हो पाया है. इन कंपनियों में एअरइंडिया, हिंदुस्तान पेट्रोलियम, रूरल इलेक्ट्रिफिकेशन कॉरपोरेशन, एचएससीसी इंडिया, नेशनल प्रोजेक्ट कंस्ट्रक्शन कॉरपोरेशन, ड्रेजिंग कॉरपोरेशन, टीएचडीसी इंडिया, नॉर्थ-ईस्टर्न इलेक्ट्रिक पावर कॉरपोरेशन और कामराजर पोर्ट शामिल हैं. एअरइंडिया के लिए सरकार को कई साल के इंतजार के बाद पिछले साल सफलता मिल पाई.